<html xmlns:tei="http://www.tei-c.org/ns/1.0">
   <head>
      <meta http-equiv="Content-Type" content="text/html; charset=UTF-8">
      <title>Tacitus Histories</title>
      <link rel="stylesheet" type="text/css" href="stylesheets/tacitus_test.css">
   </head>
   <body>
      <nav>
         <ul>
            <li><a href="index.html">About</a></li>
            <li><a href="Sigla.html">Sigla</a></li>
            <li><a href="textnav.html">Text</a><ul>
                  <li><a href="Part01.html">Part 1 (Ch. 1-9)</a></li>
                  <li><a href="Part02.html">Part 2 (Ch. 10-19)</a></li>
                  <li><a href="Part03.html">Part 3 (Ch. 20-29)</a></li>
                  <li><a href="Part04.html">Part 4 (Ch. 30-39)</a></li>
                  <li><a href="Part05.html">Part 5 (Ch. 40-49)</a></li>
                  <li><a href="Part06.html">Part 6 (Ch. 50-59)</a></li>
                  <li><a href="Part07.html">Part 7 (Ch. 60-69)</a></li>
                  <li><a href="Part08.html">Part 8 (Ch. 70-79)</a></li>
                  <li><a href="Part09.html">Part 9 (Ch. 80-90)</a></li>
               </ul>
            </li>
            <li><a href="Personography.html">Personography</a></li>
            <li><a href="Placeography.html">Placeography</a></li>
         </ul>
      </nav>
      <div id="home">
         <h1>PART 8</h1>
         <h2> Chapter 70</h2>
         <p><a href="Personography.html#CAEC1">Caecina</a> paucos in Helvetiis moratus dies dum sententiae <a href="Personography.html#VITE1">Vitellii</a> certior fieret,
            simul transitum <a href="Placeography.html#ALPE1">Alpium</a> parans, laetum ex <a href="Placeography.html#ITAL1">Italia</a> nuntium accipit alam Silianam circa
            <a href="Placeography.html#PADU1">Padum</a> agentem sacramento <a href="Personography.html#VITE1">Vitellii</a> accessisse. pro consule <a href="Personography.html#VITE1">Vitellium</a> Siliani in <a href="Placeography.html#AFRI1">Africa</a>
            habuerant; mox a <a href="Personography.html#NERO1">Nerone</a>, ut in <a href="Placeography.html#AEGY1">Aegyptum</a> praemitterentur, exciti et ob bellum <a href="Personography.html#VIND1">Vindicis</a>
            revocati ac tum in <a href="Placeography.html#ITAL1">Italia</a> manentes, instinctu decurionum, qui <a href="Personography.html#OTHO1">Othonis</a> ignari, <a href="Personography.html#VITE1">Vitellio</a>
            obstricti robur adventantium legionum et famam Germanici exercitus attollebant,
            transiere in partis et ut donum aliquod novo principi firmissima <a href="Placeography.html#TRAN1">transpadanae regionis</a>
            municipia, <a href="Placeography.html#MEDI1">Mediolanum</a> ac <a href="Placeography.html#NOVA1">Novariam</a> et <a href="Placeography.html#EPOR1">Eporediam</a> et <a href="Placeography.html#VERC1">Vercellas</a>, adiunxere. id <a href="Personography.html#CAEC1">Caecinae</a>
            per ipsos compertum. et quia praesidio alae unius latissima <a href="Placeography.html#ITAL1">Italiae</a> pars defendi
            nequibat, praemissis Gallorum Lusitanorumque et Britannorum cohortibus et Germanorum
            vexillis cum ala Petriana, ipse paulum cunctatus est num Raeticis iugis in <a href="Placeography.html#NORI1">Noricum</a>
            flecteret adversus <a href="Personography.html#PETR1">Petronium Vrbicum</a> procuratorem, qui concitis auxiliis et
            interruptis fluminum pontibus fidus <a href="Personography.html#OTHO1">Othoni</a> putabatur.  sed metu ne
            amitteret praemissas iam cohortis alasque, simul reputans plus gloriae retenta <a href="Placeography.html#ITAL1">Italia</a>
            et, ubicumque certatum foret, <a href="Placeography.html#NORI1">Noricos</a> in cetera victoriae praemia cessuros, <a href="Placeography.html#POEN1">Poenino</a>
            itinere subsignanum militem et grave legionum agmen hibernis adhuc <a href="Placeography.html#ALPE1">Alpibus</a>
            transduxit.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 71</h2>
         <p><a href="Personography.html#OTHO1">Otho</a> interim contra spem omnium non deliciis neque desidia torpescere: dilatae
            voluptates, dissimulata luxuria et cuncta ad decorem imperii composita, eoque plus
            formidinis adferebant falsae virtutes et vitia reditura. <a href="Personography.html#CELS1">Marium Celsum</a> consulem
            designatum, per speciem vinculorum saevitiae militum subtractum, acciri in <a href="Placeography.html#CAPI1">Capitolium</a>
            iubet; clementiae titulus e viro claro et partibus inviso petebatur. <a href="Personography.html#CELS1">Celsus</a> constanter
            servatae erga <a href="Personography.html#GALB1">Galbam</a> fidei crimen confessus, exemplum ultro imputavit. nec <a href="Personography.html#OTHO1">Otho</a> quasi
            ignosceret sed deos testis mutuae reconciliationis adhibens, statim inter intimos
            amicos habuit et mox bello inter duces delegit, mansitque <a href="Personography.html#CELS1">Celso</a> velut fataliter etiam
            pro <a href="Personography.html#OTHO1">Othone</a> fides integra et infelix. laeta primoribus civitatis, celebrata in vulgus
            <a href="Personography.html#CELS1">Celsi</a> salus ne militibus quidem ingrata fuit, eandem virtutem admirantibus cui
            irascebantur.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 72</h2>
         <p>Par inde exultatio disparibus causis consecuta impetrato <a href="Personography.html#TIGE1">Tigellini</a> exitio. <a href="Personography.html#TIGE1">Ofonius
               Tigellinus</a> obscuris parentibus, foeda pueritia, impudica senecta, praefecturam vigilum
            et praetorii et alia praemia virtutum, quia velocius erat, vitiis adeptus,
            crudelitatem mox, deinde avaritiam, virilia scelera, exercuit, corrupto ad omne
            facinus <a href="Personography.html#NERO1">Nerone</a>, quae-  dam ignaro ausus, ac postremo eiusdem desertor ac
            proditor: unde non alium pertinacius ad poenam flagitaverunt, diverso adfectu, quibus
            odium <a href="Personography.html#NERO1">Neronis</a> inerat et quibus desiderium. apud <a href="Personography.html#GALB1">Galbam</a><a href="Personography.html#VINI1">Titi Vinii</a> potentia defensus,
            praetexentis servatam ab eo filiam. haud dubie servaverat, non clementia, quippe tot
            interfectis, sed effugium in futurum, quia pessimus quisque diffidentia praesentium
            mutationem pavens adversus publicum odium privatam gratiam praeparat: unde nulla
            innocentiae cura sed vices impunitatis. eo infensior populus, addita ad vetus
            <a href="Personography.html#TIGE1">Tigellini</a> odium recenti <a href="Personography.html#VINI1">Titi Vinii</a> invidia, concurrere ex tota urbe in <a href="Placeography.html#PALA1">Palatium</a> ac
            fora et, ubi plurima vulgi licentia, in circum ac theatra effusi seditiosis vocibus
            strepere, donec <a href="Personography.html#TIGE1">Tigellinus</a> accepto apud <a href="Placeography.html#SINU1">Sinuessanas</a> aquas supremae necessitatis nuntio
            inter stupra concubinarum et oscula et deformis moras sectis novacula faucibus infamem
            vitam foedavit etiam exitu sero et inhonesto.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 73</h2>
         <p>Per idem tempus expostulata ad supplicium <a href="Personography.html#CRIS3">Calvia Crispinilla</a> variis frustrationibus
            et adversa dissimulantis principis fama periculo exempta est. magistra libidinum
            <a href="Personography.html#NERO1">Neronis</a>, transgressa in <a href="Placeography.html#AFRI1">Africam</a> ad instigandum in arma <a href="Personography.html#MACE1">Clodium Macrum</a>, famem populo
            Romano haud obscure molita, totius postea civitatis gratiam obtinuit, consulari
            matrimonio subnixa et apud <a href="Personography.html#GALB1">Galbam</a><a href="Personography.html#OTHO1">Othonem</a><a href="Personography.html#VITE1">Vitellium</a> inlaesa, mox potens pecunia et
            orbitate, quae bonis malisque temporibus iuxta valent.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 74</h2>
         <p>Crebrae interim et muliebribus blandimentis infectae ab <a href="Personography.html#OTHO1">Othone</a> ad <a href="Personography.html#VITE1">Vitellium</a> epistulae
            offerebant pecuniam et gratiam et quemcumque e quietis locis prodigae vitae
            legis-  set. paria <a href="Personography.html#VITE1">Vitellius</a> ostentabat, primo mollius, stulta utrimque
            et indecora simulatione, mox quasi rixantes stupra ac flagitia in vicem obiectavere,
            neuter falso. <a href="Personography.html#OTHO1">Otho</a>, revocatis quos <a href="Personography.html#GALB1">Galba</a> miserat legatis, rursus ad utrumque
            Germanicum exercitum et ad legionem Italicam easque quae <a href="Placeography.html#LUGD2">Lugduni</a> agebant copias specie
            senatus misit. legati apud <a href="Personography.html#VITE1">Vitellium</a> remansere, promptius quam ut retenti viderentur;
            praetoriani, quos per simulationem officii legatis <a href="Personography.html#OTHO1">Otho</a> adiunxerat, remissi antequam
            legionibus miscerentur. addidit epistulas <a href="Personography.html#VALE1">Fabius Valens</a> nomine Germanici exercitus ad
            praetorias et urbanas cohortis de viribus partium magnificas et concordiam offerentis;
            increpabat ultro quod tanto ante traditum <a href="Personography.html#VITE1">Vitellio</a> imperium ad <a href="Personography.html#OTHO1">Othonem</a> vertissent.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 75</h2>
         <p>Ita promissis simul ac minis temptabantur, ut bello impares, in pace nihil amissuri;
            neque ideo praetorianorum fides mutata. sed insidiatores ab <a href="Personography.html#OTHO1">Othone</a> in <a href="Placeography.html#GERM1">Germaniam</a>, a
            <a href="Personography.html#VITE1">Vitellio</a> in <a href="Placeography.html#ROMA1">urbem</a> missi. utrisque frustra fuit, <a href="Personography.html#VITE1">Vitellianis</a> inpune, per tantam hominum
            multitudinem mutua ignorantia fallentibus: <a href="Personography.html#OTHO1">Othoniani</a> novitate vultus, omnibus in vicem
            gnaris, prodebantur. <a href="Personography.html#VITE1">Vitellius</a> litteras ad <a href="Personography.x ml#OTHO2">Titianum</a> fratrem <a href="Personography.html#OTHO1">Othonis</a> composuit, exitium
            ipsi filioque eius minitans ni incolumes sibi mater ac liberi servarentur. et stetit
            domus utraque, sub <a href="Personography.html#OTHO1">Othone</a> incertum an metu: <a href="Personography.html#VITE1">Vitellius</a> victor clementiae gloriam
            tulit.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 76</h2>
         <p>Primus <a href="Personography.html#OTHO1">Othoni</a> fiduciam addidit ex <a href="Placeography.html#ILLY1">Illyrico</a> nuntius iurasse in eum <a href="Placeography.html#DALM1">Dalmatiae</a> ac
            <a href="Placeography.html#PANN1">Pannoniae</a> et <a href="Placeography.html#MOES1">Moesiae</a> legiones. idem ex <a href="Placeography.html#HISP1">Hispania</a> adlatum laudatusque per edictum
            <a href="Personography.html#CLUV1">Cluvius Rufus</a>: set statim cognitum est conversam ad <a href="Personography.html#VITE1">Vitellium</a><a href="Placeography.html#HISP1">Hispaniam</a>. ne <a href="Placeography.html#AQUI1">Aquitania</a>
            quidem, quamquam ab <a href="Personography.html#CORD1">Iulio Cordo</a> in verba <a href="Personography.html#OTHO1">Othonis</a> obstricta, diu mansit.
            nusquam fides aut amor: metu ac necessitate huc illuc mutabantur. eadem formido
            provinciam <a href="Placeography.html#GALL2">Narbonensem</a> ad <a href="Personography.html#VITE1">Vitellium</a> vertit, facili transitu ad proximos et validiores.
            longinquae provinciae et quidquid armorum mari dirimitur penes <a href="Personography.html#OTHO1">Othonem</a> manebat, non
            partium studio, sed erat grande momentum in nomine urbis ac praetexto senatus, et
            occupaverat animos prior auditus. Iudaicum exercitum <a href="Personography.html#FLAV1">Vespasianus</a>, <a href="Placeography.html#SYRI1">Syriae</a> legiones
            <a href="Personography.html#MUCI1">Mucianus</a> sacramento <a href="Personography.html#OTHO1">Othonis</a> adegere; simul <a href="Placeography.html#AEGY1">Aegyptus</a> omnesque versae in Orientem provinciae nomine eius tenebantur. idem <a href="Placeography.html#AFRI1">Africae</a> obsequium, initio <a href="Placeography.html#CART1">Carthagine</a> orto
            neque expectata <a href="Personography.html#APRO1">Vipstani Aproniani</a> proconsulis auctoritate: Crescens <a href="Personography.html#NERO1">Neronis</a> libertus
            (nam et hi malis temporibus partem se rei publicae faciunt) epulum plebi ob laetitiam
            recentis imperii obtulerat, et populus pleraque sine modo festinavit. <a href="Placeography.html#CART1">Carthaginem</a>
            ceterae civitates secutae.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 77</h2>
         <p>Sic distractis exercitibus ac provinciis <a href="Personography.html#VITE1">Vitellio</a> quidem ad capessendam principatus
            fortunam bello opus erat, <a href="Personography.html#OTHO1">Otho</a> ut in multa pace munia imperii obibat, quaedam ex
            dignitate rei publicae, pleraque contra decus ex praesenti usu properando. consul
            cum
            <a href="Personography.html#OTHO2">Titiano</a> fratre in kalendas Martias ipse; proximos mensis <a href="Personography.html#VERG1">Verginio</a> destinat ut aliquod
            exercitui Germanico delenimentum; iungitur <a href="Personography.html#VERG1">Verginio</a><a href="Personography.html#VOPI1">Pompeius Vopiscus</a> praetexto
            veteris amicitiae; plerique <a href="Placeography.html#VIEN1">Viennensium</a> honori datum interpretabantur. ceteri
            consulatus ex destinatione <a href="Personography.html#NERO1">Neronis</a> aut <a href="Personography.html#GALB1">Galbae</a> mansere, <a href="Personography.html#FLAV5">Caelio</a> ac <a href="Personography.html#FLAV4">Flavio Sabinis</a> in
            Iulias, <a href="Personography.html#ANTO1">Arrio Antonino</a> et <a href="Personography.html#CELS1">Mario Celso</a> in Septembris, quorum honoribus ne <a href="Personography.html#VITE1">Vitellius</a>
            quidem victor intercessit. sed <a href="Personography.html#OTHO1">Otho</a> pontificatus auguratusque honoratis iam senibus cumulum dignitatis addidit, aut recens
            ab exilio reversos nobilis
            adulescentulos avitis ac paternis sacerdotiis in solacium recoluit. redditus <a href="Personography.html#RUFU1">Cadio
               Rufo</a>, <a href="Personography.html#BLAE2">Pedio Blaeso</a>, â€ <a href="Personography.html#SAEV1">Saevino P </a> senatorius locus. repetundarum criminibus sub
            <a href="Personography.html#CLAU1">Claudio</a> ac <a href="Personography.html#NERO1">Nerone</a> ceciderant: placuit ignoscentibus verso nomine, quod avaritia
            fuerat, videri maiestatem, cuius tum odio etiam bonae leges peribant.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 78</h2>
         <p>Eadem largitione civitatum quoque ac provinciarum animos adgressus <a href="Placeography.html#HISP3">Hispalensibus</a> et
            <a href="Placeography.html#EMER1">Emeritensibus</a> familiarum adiectiones, Lingonibus universis civitatem Romanam,
            provinciae <a href="Placeography.html#BAET1">Baeticae</a><a href="Placeography.html#MAUR1">Maurorum</a> civitates dono dedit; nova iura <a href="Placeography.html#CAPP1">Cappadociae</a>, nova
            <a href="Placeography.html#AFRI1">Africae</a>, ostentata magis quam mansura. inter quae necessitate praesentium rerum et
            instantibus curis excusata ne tum quidem immemor amorum statuas <a href="Personography.html#POPP1">Poppaeae</a> per senatus
            consultum reposuit; creditus est etiam de celebranda <a href="Personography.html#NERO1">Neronis</a> memoria agitavisse spe
            vulgum adliciendi. et fuere qui imagines <a href="Personography.html#NERO1">Neronis</a> proponerent: atque etiam <a href="Personography.html#OTHO1">Othoni</a>
            quibusdam diebus populus et miles, tamquam nobilitatem ac decus adstruerent, Neroni
            Othoni adclamavit. ipse in suspenso tenuit, vetandi metu vel agnoscendi pudore.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
         <h2> Chapter 79</h2>
         <p>Conversis ad civile bellum animis externa sine cura habebantur. eo audentius
            <a href="Placeography.html#RHOX1">Rhoxolani</a>, Sarmatica gens, priore hieme caesis duabus cohortibus, magna spe <a href="Placeography.html#MOES1">Moesiam</a>
            inruperant, ad novem milia equitum, ex ferocia et successu praedae magis quam pugnae
            intenta. igitur vagos et incuriosos tertia legio adiunctis auxiliis repente invasit.
            apud Romanos omnia proelio apta: Sarmatae dispersi aut cupidine praedae graves onere
            sarcinarum et lubrico itinerum adempta equorum pernicitate velut
            vincti caedebantur. namque mirum dictu ut sit omnis Sarmatarum virtus velut extra
            ipsos. nihil ad pedestrem pugnam tam ignavum: ubi per turmas advenere vix ulla acies
            obstiterit. sed tum umido die et soluto gelu neque conti neque gladii, quos praelongos
            utraque manu regunt, usui, lapsantibus equis et catafractarum pondere. id principibus
            et nobilissimo cuique tegimen, ferreis lamminis aut praeduro corio consertum, ut
            adversus ictus impenetrabile ita impetu hostium provolutis inhabile ad resurgendum;
            simul altitudine et mollitia nivis hauriebantur. Romanus miles facilis lorica et
            missili pilo aut lanceis adsultans, ubi res posceret, levi gladio inermem Sarmatam
            (neque enim scuto defendi mos est) comminus fodiebat, donec pauci qui proelio
            superfuerant paludibus abderentur. ibi saevitia hiemis aut vulnerum absumpti. postquam
            id <a href="Placeography.html#ROMA1">Romae</a> compertum, <a href="Personography.html#APON1">M. Aponius</a><a href="Placeography.html#MOES1">Moesiam</a> obtinens triumphali statua, <a href="Personography.html#AURE1">Fulvus Aurelius</a> et
            <a href="Personography.html#TETT1">Iulianus Tettius</a> ac <a href="Personography.html#LUPU1">Numisius Lupus</a>, legati legionum, consularibus ornamentis donantur,
            laeto <a href="Personography.html#OTHO1">Othone</a> et gloriam in se trahente, tamquam et ipse felix bello et suis ducibus
            suisque exercitibus rem publicam auxisset.
         </p>
         <nav>
            <ul class="miniNav">
               <li><a href="#home">Top</a></li>
               <li><a href="Sigla.html">Sigla</a></li>
            </ul>
         </nav>
      </div><a href="Part09.html">Next</a></body>
</html>